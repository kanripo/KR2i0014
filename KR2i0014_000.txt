# -*- mode: mandoku-view; -*-
#+TITLE: 錦里耆舊傳
#+DATE: 2015-08-24 22:37:36.978718
#+PROPERTY: ID KR2i0014
#+PROPERTY: BASEEDITION WYG    
#+PROPERTY: JUAN 提要
<pb:KR2i0014_WYG_000-1a>¶
欽定四庫全書　　　　　史部九¶
　錦里耆舊𫝊　　　　　　載記𩔖¶
　　提要¶
　　　　(臣/)等謹案錦里耆舊𫝊四卷一名成都理亂¶
　　　　記宋勾延慶撰延慶字昌裔自題稱前榮州¶
　　　　應靈縣令其書乃紀王氏據蜀時事宋史藝¶
　　　　文志文獻通攷皆作八卷陳振孫書録解題¶
　　　　稱開寳三年祕書丞劉蔚知榮州得此𫝊請¶
<pb:KR2i0014_WYG_000-1b>¶
　　　　延慶修之起咸通九載迄乾徳乙丑云云按¶
　　　　今本止四卷起僖宗中和五年無懿宗咸通¶
　　　　間事振孫又稱自平蜀後迄祥符己酉朝廷¶
　　　　命令政事因革以至李順等作亂之迹皆略¶
　　　　載之張約為之序延慶在開寳時去祥符尚¶
　　　　逺似不能續記至此而平蜀後事及張約序¶
　　　　此本亦無之疑振孫所見八卷者乃别一本¶
　　　　為後人所増益而此本四卷或猶延慶之舊¶
<pb:KR2i0014_WYG_000-2a>¶
　　　　也書雖以耆舊𫝊為名而不以人系事其體¶
　　　　實近編年所録兩蜀興廢之迹亦頗簡畧惟¶
　　　　於詔勅章表書檄之文載之獨詳中間如前¶
　　　　蜀咸康元年唐兵至成都王宗弼刼遷王衍¶
　　　　於西宫通鑑在十一月甲辰而此書作乙巳¶
　　　　又宋太祖賜後蜀主孟昶詔一首其文多與¶
　　　　宋史不同如此𩔖皆可以備㕘攷又陳振孫¶
　　　　稱為平陽勾延慶按書中於後蜀主多所稱¶
<pb:KR2i0014_WYG_000-2b>¶
　　　美疑出蜀人之詞攷孟昶時有校書郎華陽¶
　　　　勾中正者後入宋為屯田郎中延慶或即其¶
　　　族則當為華陽人矣乾隆四十一年十月恭¶
　　　　校上¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　　總　校　官　(臣/)陸　費　墀¶
